چیٹ جی پی ٹی کی لکھی ہوئی تحریر پکڑی جا سکے گی؟

اسلام آباد کی قائداعظم یونیورسٹی کے طالب علم عثمان علی اپنی گزشتہ دو اسائنمنٹس کے لیے چیٹ جی پی ٹی سے مدد لے چکے ہیں۔ ان کے مطابق اسائنمنٹس کے لیے ویسے بھی انٹرنیٹ کی مدد تو لینی ہوتی ہے تو اس سلسلے میں کیوں نہ چیٹ جی پی ٹی کی مدد لی جائے۔
’میں چیٹ جی پی ٹی کے دیے ہوئے جوابات نقل نہیں کرتا بلکہ اس کی دیگر پلیٹ فارمز سے تصدیق کر کے خود سے اسائنمنٹس بناتا ہوں، ایسا اس لیے کیونکہ کئی معاملات میں ابھی یہ مکمل قابل اعتبار نہیں ہے‘۔
ایک اور طالب علم نے نام ظاہر نہ کرنے کی شرط پر بتایا کہ انہوں نے وقت کی کمی کے باعث چیٹ جی پی ٹی سے مکمل اسائنمنٹس بنائی ہیں۔ البتہ یہ کوئی بہت اچھی نہیں تھیں۔ اسائنمنسٹس سمیت دیگر تعلیمی امور کے لیے آرٹیفیشل انٹیلی جنس کی مدد سے بنے ان نئے ٹولز نےدنیا بھر سمیت پاکستان میں بھی تعلیمی ماہرین کو پریشان کر دیا تھا۔ اُردو نیوز کی خبر کے مطابق ہائیر ایجوکیشن کمیشن چیٹ جی پی ٹی کے باعث تعلیمی عمل میں آنے والے نئے چیلنجز پر غور کر رہا ہے۔

چیٹ جی پی ٹی کی لانچنگ کے بعد دنیا بھر کے تعلیمی ماہرین نے اس پر تنقید کرتے ہوئے اس کے ممکنہ غلط استعمال پر سوالات اٹھائے ہیں۔ شعبہ تعلیم کے ماہرین کو تشویش ہے کہ ان ٹولز کی مدد سے طلبا اسائنمنٹس اور آرٹیکلز وغیرہ تخلیق کرنے میں مدد لے سکتے ہیں۔

ایسے میں ’اے آئی کلاسک‘ کے نام سے چیٹ جی پی ٹی بنانے والی کمپنی ’اوپن اے آئی‘ نے منگل کے روز ایک ٹول متعارف کرایا ہے جس کے متعلق دعویٰ کیا گیا ہے کہ اس کی مدد سے آرٹیفیشل انٹیلی جنس کے نتیجے میں تخلیق کیے گئے مواد اور انسانی محنت میں فرق ممکن ہو سکے گا۔
کمپنی کے مطابق ’اے آئی کلاسک‘ نامی ٹول اس بات کا تعین کر کے بتائے گا تحریر کسی انسان کی لکھی ہوئی ہے یا پھر اسے کسی اے آئی ٹول کی مدد سے بنایا گیا ہے۔
اگرچہ یہ قدم واضح طور پر تعلیمی ماہرین کی جانب سے کی گئی تنقید کے جواب میں اٹھایا گیا ہے۔ تاہم کمپنی نے واضح کیا ہے کہ فی الحال یہ ٹول اس قدر پائیدار نہیں ہے۔ ساتھ ہی اس میں ایک مسئلہ یہ بھی ہے کہ کم از کم ایک ہزار الفاظ پر مبنی تحریر کو تو یہ ٹول پرکھ لے گا۔ مگر اس سے کم الفاظ کی تحریر پر یہ کارآمد نہیں۔
’اس مقصد کے لیے ہم نے چیٹ جی پی ٹی سے کچھ سوالات کیے اور پھر ان کے جواب پرکھنے کے لیے ’اے آئی کلاسک‘ کے حوالے کر دیے۔ پہلی مرتبہ تو چیٹ جی پی ٹی کا تخلیق کیا گیا مواد اس ٹول نے فوراً پکڑ لیا، مگر دوسرے سوال کے جواب میں یہ ٹول کچھ کنفیوژ دکھائی دیا۔‘
اوپن اے آئی نامی کمپنی کے مطابق اس ٹول کو بہتر بنانے کے لیے کام کیا جا رہا ہے۔ اور اس سلسلے میں ماہرین سے بھی مدد طلب کی گئی ہے۔ اس حوالے سے چیٹ جی پی ٹی بنانے والی کمپنی سے قبل اسٹین فورڈ یونیورسٹی کے محقیقین نے بھی ایک ٹول متعارف کرانے کا دعویٰ کیا  ہے۔

ماہرین کے مطابق اس ٹول سے چیٹ جی پی ٹی سمیت مختلف لارج لینگویج ماڈلز کے تخلیق کیے گئے مواد کو پکڑنے میں آسانی ہو گی۔ اسٹین فورڈ یونیورسٹی کے شعبہ کمپیوٹر سائنس میں پی ایچ ڈی سٹوڈنٹ ایرک مچل نے ٹوئٹر تھریڈ میں تحریر کیا کہ چیٹ جی پی ٹی اور اس جیسے دیگر ٹولز بہت آسانی سے تحریر لکھ دیتے ہیں جو ضروری نہیں کہ درست بھی ہو۔
’لوگوں کو تشویش ہے کہ یہ آرٹیفیشل انٹیلی جنس کے ذریعے تخلیق کی گیا مواد سب کو بہا لے جائے گا، اس لیے ہم نے ڈیٹیکٹ جی پی ٹی نامی ٹول تخلیق کیا ہے تاکہ یہ پتا چلایا جا سکے کہ یہ مواد کسی لرننگ ماڈل نے بنایا ہے یا نہیں۔‘
